<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/critical.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/critical.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>III, D. 37, A. 1, Q. 3</title>
        <author ref="#Bonaventure">Bonaventure</author>
         <respStmt>
          <name xml:id="JW">Jeffrey C. Witt</name>
          <resp>TEI encoder; OCR Correction</resp>
        </respStmt>
        <respStmt>
          <name xml:id="CO">Calix O'Hara</name>
          <resp>TEI encoder; OCR Correction</resp>
        </respStmt>
        <respStmt>
          <name xml:id="GRPL">GRPL</name>
          <resp>OCR Correction</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>III, D. 37, A. 1, Q. 3</title>
          <date when="2019-01-03">January 03, 2019</date>
        </edition>
      </editionStmt>
      <publicationStmt>        <authority>
            <ref target="http://lydiaschumacher.wixsite.com/earlyfranciscans">ERC Project 714427: Authority and Innovation in Early Franciscan Thought</ref>          </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
          </p>
        </availability>
      </publicationStmt>
      <sourceDesc>
        <listWit>
          <witness/>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/1.0.0/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2019-01-03" status="draft" n="0.0.0">
          <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="bb-d1e35078">
        <head xml:id="bb-d1e35078-Hd1e119">III, D. 37, A. 1, Q. 3</head>
        <head xml:id="bb-d1e35078-Hd1e122" type="question-title">De ordine mandatorum Decalogi ad invicem.</head>
        <p xml:id="bb-d1e35078-d1e125">Secundo quaeritur de ordine mandatorum Decalogi.</p>
        <div xml:id="bb-d1e35089" type="rationes-principales">
          <head xml:id="bb-d1e35078-Hd1e130">Rationes Principales</head>
          <p xml:id="bb-d1e35078-d1e133">Et videtur quod mandata Decalogi male ordinentur. Quia prius est illud quod est via ad
      alterum quam illud ad quod ducit ; sed mandata ordinantia ad proximum sunt via respectu
      mandatorum ordinantium ad Deum : ergo priori loco deberent ordinari.</p>
          <p xml:id="bb-d1e35078-d1e136">Item, <quote xml:id="bb-d1e35078-Qd1e138">quanto aliquid universalius, tanto prius</quote> ; sed praecepta negativa sunt
      universalioris obligationis quam affirmativa : ergo negativa deberent praeponi affirmativis
      ; cuius contrarium fit in secunda tabula, quia praeceptum de honorando proximo, quod est
      affirmativum, praemittitur aliis.</p>
          <p xml:id="bb-d1e35078-d1e142">Item, prior est actus cordis quam oris et operis : ergo mandatum illud, in quo prohibetur
      deordinatio circa actum cordis, debet praecedere illud in quo prohibetur deordinatio circa
      actum operis ; cuius contrarium reperitur in ordine mandatorum, quia illa mandata, in quibus
      prohibetur concupiscentia cordis, ultimo loco nominantur.</p>
          <p xml:id="bb-d1e35078-d1e145">Item, prior est actus potentiae rationalis quam concupiscibilis et quam irascibilis : ergo
      mandatum illud in quo prohibetur deordinatio rationalis debet praecedere illud in quo
      prohibetur deordinatio irascibilis et concupiscibilis ; cuius contrarium. invenitur in
      ordine mandatorum, quia prius mandatum est de non committendo homicidium quam de non dicendo
      falsum testimonium.</p>
          <p xml:id="bb-d1e35078-d1e149">Item, videtur quod sit ibi ordinis repugnantia inter mandata ordinantia ad Deum et mandata
      ordinantia ad proximum, quia inter mandata ordinantia ad Deum negativa praemittuntur et
      affirmativum subiungitur, illud videlicet : Memento, ut diem Sabbati sanctifices ; econtra
      vero est in mandatis ordinantibus ad proximum, quia affirmativum praemittitur et negativa
      subiunguntur.</p>
          <p xml:id="bb-d1e35078-d1e152">Item, hoc videtur alia ratione, quia mandatis primae tabulae nobilissimum ponitur ultimo
      loco, in mandatis vero secundae ponitur primum. Si dicas quod hoc non est inconveniens, quia
      aliter habet homo ordinari ad Deum, aliter ad proximum, contra hoc est, quia imago debet
      correspondere ei cuius est imago et exemplum exemplari ; ergo ergo idem ordo, qui servatur
      in mandatis ordinantibus ad Deum, debet observari in mandatis ordinantibus ad proximum.</p>
          <p xml:id="bb-d1e35078-d1e155">Item, in mandatis secundae tabulae praecepta respicientia actum cordis ponuntur ultimo, in
      mandatis vero primae tabulae est e contrario : ergo videtur quod sit ibi ordinis
      praeposteratio. Et huius ratio sumitur ex hoc quod dilectio proximi conformari debet
      dilectioni Dei : ergo eodem ordine, quo ordinantur mandata primae tabulae, debent ordinari
      mandata secundae.</p>
          <p xml:id="bb-d1e35078-d1e158">Item, videtur quod nullus ordo sit ibi observandus, quia a quolibet ipsorum mandatorum
      potest quis incipere bene facere et a quolibet potest incipere peccati transgressionem. Ergo
      qua ratione unum debet praeponi, eadem ratione et quodlibet : ergo non videtur aliqua vis
      facienda esse in ordine.</p>
        </div>
        <div xml:id="bb-d1e35123">
          <head xml:id="bb-d1e35078-Hd1e164">Conclusio</head>
          <head xml:id="bb-d1e35078-Hd1e167" type="question-title">Mandata Decalogi recte ordinata sunt.</head>
          <p xml:id="bb-d1e35078-d1e170">Respondeo : Dicendum quod sicut in mandatis Decalogi consideratur numerus sufficiens, ita
      etiam reperitur ordo conveniens, secundum quem ordinem ipse Legislator ordinat ea
      convenientissime. Illius autem ordinis convenientiam dupliciter possumus advertere,
      videlicet secundum regulam fidei dirigentis et secundum regulam iustitiae exsequentis.</p>
          <p xml:id="bb-d1e35078-d1e173">Fides autem dictat nos primo ordinari ad Deum et deinde ad proximum secundum conformitatem
      ad Deum. In ordine autem ad Deum primo dictat fides nos ordinari ad Patrem, exhibendo sibi
      debitam reverentiam ; secundo ad Filium, refugiendo eius iniuriam, ut non credamus eum esse
      creaturam ; tertio ad Spiritum Sanctum, praeparando sibi habitationem sanctam. Et hic est
      rectus ordo, quia Pater a nullo, Filius a Patre solo, Spiritus Sanctus vero procedit simul a
      Patre et Filio. Iuxta hunc ordinem docet ordinari ad proximum, in quantum habet
      conformitatem ad Deum. Unde secundum quod conformatur Patri, primo docet exhiberi sibi
      reverentiam. Secundum quod conformatur Filio, docet vitare eius iniuriam ; quod potest fieri
      quadrupliciter : per homicidium, per adulterium, per furtum et per falsum testimonium.
      Postremo, secundum quod homo habet conformari Spiritui Sancto, dictat fugiendam esse
      concupiscentiam, per quam inquinatur cordis habitaculum, et hoc quidem fit per duo mandata
      postrema. Et sic patet ordo ipsorum mandatorum Decalogi secundum regulam dictaminis ipsius
      fidei.</p>
          <p xml:id="bb-d1e35078-d1e176">Alio etiam modo considerare possumus congruentiam ordinis mandatorum Decalogi, videlicet
      secundum exigentiam obligationis iustitiae. Et quoniam iustitia magis dictat nos obligari
      Deo quam proximo, ideo praemittuntur mandata ad Deum ordinantia tamquam digniora et
      excellentiora et magis obligantia. Rursus, quia plus est obligari ad actum operis quam ad
      actum oris, et ad actum oris quam ad actum cordis, hinc est quod praeceptum adorationis in
      opere respectu Patris est primum ; praeceptum vero confessionis in ore respectu Filii est
      secundum ; praeceptum vero sanctificationis in corde respectu Spiritus Sancti est tertium.
      Similiter, quia plus est obligari ad beneficentiam quam ad innocentiam, praeceptum illud,
      per quod obligamur ad benefaciendum alii, praecedit illa per quae obligamur ad non nocendum.
      Et iterum, quia magis obligamur vitare maius nocumentum proximi ; et magis nocumentum est in
      homicidio quam in adulterio, et in adulterio quam in furto, et in furto quam in falso
      testimonio, et in his omnibus quam in concupiscentia cordis, et in concupiscentia cordis
      magis respectu uxoris quam respectu rei temporalis, et hoc ordine ordinantur mandata
      Decalogi : hinc est quod convenientem habent ordinem secundum regulam obligationis ipius
      iustitiam. Concedendum est igitur quod mandata Decalogi recto ordine ordinantur, sive
      consideremus regulam fidei dictantis, sive regulam iustitiae exsequentis.</p>
        </div>
        <div xml:id="bb-d1e35142">
          <head xml:id="bb-d1e35078-Hd1e183">Ad Rationes</head>
          <p xml:id="bb-d1e35078-d1e186">Ad illud vero primo obicitur in contrarium, quod via prior est quam illud ad quod ducit,
      dicendum quod, quamvis impletio mandatorum secundae tabulae praecedat in exsecutione
      perfectam impletionem mandatorum primae tabulae, in consideratione tamen et in intentione
      est e contrario. Ordo autem mandatorum magis attenditur penes ordinem dignitatis quam
      nostrae exsecutionis.</p>
          <p xml:id="bb-d1e35078-d1e189">Ad illud quod obicitur, quod quanto aliqua universaliora, tanto priora, dicendum quod, etsi
      illud sit verum secundum aliquod genus prioritatis, nihil tamen prohibet alio genere
      prioritatis esse e contrario, utpote quantum ad prioritatem electionis et dignitatis.
      Quamvis enim flos sit prior fructu tempore et origine, fructus tamen est prior electione et
      dignitate. Et sic in proposito est intelligendum.</p>
          <p xml:id="bb-d1e35078-d1e192">Ad illud quod obicitur, quod prior est actus cordis quam oris, dicendum similiter quod,
      quamvis prior sit origine actus cordis quam operis, nihil tamen prohibet hominem magis
      obligari ad vitandum actum operis quam cordis. Ordo autem praeceptorum magis respicit
      maioritatem quam prioritatem originis.</p>
          <p xml:id="bb-d1e35078-d1e195">Ad illud quod obicitur, quod prior est actus rationalis quam irascibilis vel
      concupiscibilis, dici potest, secundum praehabitam viam, quod hoc est verum de prioritate
      originis. Aliter etiam potest dici quod nihil prohibet secundum aliquam appropriationem
      actum irascibilis praecedere, secundum quod ille actus correspondet personae Patris, quae
      est prima persona in Trinitate ; et secundum illam correspondentiam assignatur ordo in
      mandatis quae spectant ad secundam tabulam.</p>
          <p xml:id="bb-d1e35078-d1e199">Ad illud quod obicitur, quod est ibi ordinis repugnantia inter mandata primae tabulae et
      secundae, quia inter mandata primae tabulae negativa praeponuntur affirmativo, dicendum quod
      hoc est falsum, quia, quamvis primum mandatum videatur esse negativum quantum ad modum,
      affirmativum tamen est quantum ad rem. Prohibentur enim adorari sculptilia, et in hoc
      clauditur quod unus solus Deus debeat adorari et coli.</p>
          <p xml:id="bb-d1e35078-d1e202">Ad illud quod obicitur, quod in mandatis primae tabulae nobilissimum ponitur ultimo loco,
      responderi potest per interemptionem, quia non est maius Sabbatum sanctificare quam Deum
      adorare. Aliter etiam responderi potest quod, esto quod nobilissimum poneretur tertio loco,
      adhuc non est deordinatio, quia illud respondet bonitati, quae appropriatur Spiritui Sancto,
      cuius personam ipsa fides in Trinitate ordinat tertio loco. Non sic autem est reperire circa
      mandata secundae tabulae. Posset etiam dici quod maioris difficultatis est ultimum de
      mandatis secundae tabulae quam primum, quia maioris perfectionis est rem alienam non
      concupiscere quam patri benefacere. Et si tu obicias tunc, quod deberet primo ordinari, non
      valet, tum quia mandatum illud non respondet Patri, sed Spiritui Sancto, tum quia non est in
      eo tanta obligatio.</p>
          <p xml:id="bb-d1e35078-d1e205">Ad illud quod obicitur quod in mandatis primae tabulae praeceptum cordis ponitur primo et
      praeceptum operis ultimo, respondendum est per interemptionem, quoniam, etsi mandatum de
      sanctificatione Sabbati respiciat operationem exteriorem, utpote opus servile, non respicit
      positive, sed potius negative ; actum vero cordis interiorem, qui attenditur in vacando Deo,
      positive respicit ; in mandato vero primo non tantum praecipitur cultus cordis interior,
      verum etiam adoratio exterior.</p>
          <p xml:id="bb-d1e35078-d1e208">Ad illud quod obicitur, quod nullus est ibi ordo, quia a quolibet potest fieri inchoatio,
      dicendum quod ordo non attenditur in mandatis Decalogi secundum exsecutionem nostrae
      impletionis vel omissionem nostrae praevaricationis, sed secundum dictamen ipsius fidei et
      obligationem iustitiae, sicut praetactum est ; et ideo ratio illa non valet.</p>
        </div>
      </div>
    </body>
  </text>
</TEI>