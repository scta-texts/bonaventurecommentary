<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/1.0.0/src/out/critical.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/1.0.0/src/out/critical.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>III, D. 24, A. 1, Q. 3</title>
        <author ref="#Bonaventure">Bonaventure</author>
         <respStmt>
          <name xml:id="JW">Jeffrey C. Witt</name>
          <resp>TEI encoder; OCR Correction</resp>
        </respStmt>
        <respStmt>
          <name xml:id="CO">Calix O'Hara</name>
          <resp>TEI encoder; OCR Correction</resp>
        </respStmt>
        <respStmt>
          <name xml:id="GRPL">GRPL</name>
          <resp>OCR Correction</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>III, D. 24, A. 1, Q. 3</title>
          <date when="2019-01-03">January 03, 2019</date>
        </edition>
      </editionStmt>
      <publicationStmt>        <authority>
            <ref target="http://lydiaschumacher.wixsite.com/earlyfranciscans">ERC Project 714427: Authority and Innovation in Early Franciscan Thought</ref>          </authority>
        <availability status="free">
          <p>Published under a <ref target="https://creativecommons.org/licenses/by-nc-sa/4.0/">Attribution-NonCommercial-ShareAlike 4.0 International (CC BY-NC-SA 4.0)</ref>
          </p>
        </availability>
      </publicationStmt>
      <sourceDesc>
        <listWit>
          <witness/>
        </listWit>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/1.0.0/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2019-01-03" status="draft" n="0.0.0">
          <p>Created file for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"/>
    </front>
    <body>
      <div xml:id="bb-d1e21618">
        <head xml:id="bb-d1e21618-Hd1e119">III, D. 24, A. 1, Q. 3</head>
        <head xml:id="bb-d1e21618-Hd1e122" type="question-title">Utrum fides sit circa complexum an circa incomplexum.</head>
        <p xml:id="bb-d1e21618-d1e125">Tertio quaritur, utrum fides sit circa complexum an circa incomplexum.</p>
        <div xml:id="bb-d1e21618-Dd1e128" type="rationes-principales">
          <head xml:id="bb-d1e21618-Hd1e130">Rationes Principales</head>
          <p xml:id="bb-d1e21618-d1e133">Et quod sit circa complexum, videtur. <quote xml:id="bb-d1e21618-Qd1e135">Credere enim, sicut dicit <name ref="#Augustine">Augustinus</name>, est
       cogitare cum assensione</quote> ; sed assensus rationis non est supra incomplexum, sed
      supra complexum : videtur ergo quod fides sit circa complexum sicut circa proprium
      obiectum.</p>
          <p xml:id="bb-d1e21618-d1e142">Item, fides credit aliquid, quia verum, et respuit, quia falsum ; sed verum et falsum sunt
      circa complexionem : ergo videtur quod et habitus fidei ipsum complexum sive enuntiabile
      respiciat ut obiectum.</p>
          <p xml:id="bb-d1e21618-d1e145">Item, fides est media inter opinionem et scientiam, secundum quod vult Hugo ; sed tam
      opinio quam scientia est circa complexum : ergo, cum medium suscipiat naturam extremorum,
      videtur similiter quod et fides.</p>
          <p xml:id="bb-d1e21618-d1e148">Item, fides est opposita errori ; sed nullus errat nisi ex hoc quod attribuit aliquid
      alicui quod non est attribuendum vel removet quod non est removendum ; hoc autem non fit
      nisi in complexione : ergo omnis error circa complexionem consistit. Si igitur
       <quote xml:id="bb-d1e21618-Qd1e150">opposita nata sunt consistere circa idem</quote>, videtur similiter quod et fides
      verum complexum habeat pro obiecto.</p>
          <p xml:id="bb-d1e21618-d1e155">Item, si ipsum verum incomplexum est obiectum fidei, cum ergo Iudaei credulitatem habeant
      de incarnatione, Iudaei fidem haberent incarnationis ; quod est manifeste falsum, immo
      errant circa articulum illum. Similiter illi qui crederent resurrectionem iam factam,
      haberent fidem de resurrectione, quos tamen circa resurrectionem constat errare. Restat
      igitur quod aliquid incomplexum non habet esse ipsius fidei obiectum ; et est complexum vel
      incomplexum : ergo complexum.</p>
          <p xml:id="bb-d1e21618-d1e158">Sed contra : Super illud I ad Corinthios 10, 4 : <quote xml:id="bb-d1e21618-Qd1e160">Omnes eumdem potum spiritualem
       biberunt</quote>, Glossa <name ref="#Augustine">Augustini</name> : <quote xml:id="bb-d1e21618-Qd1e166">Tempora sunt mutata, sed tamen non est fides
       variata</quote>. Si igitur non est fides variata, nec obiectum fidei : cum ergo
      enuntiabilia quae creduntur variata sunt, quia illi credebant Christum esse passurum, nos,
      passum esse, illi, incarnandum, nos, incarnatum esse : restat igitur quod fides non est
      circa enuntiabile sive circa complexum tamquam circa obiectum.</p>
          <p xml:id="bb-d1e21618-d1e170">Item, obiectum fidei est Verum increatum, sicut prius fuit ostensum : unde Richardus de
      Sancto Victore dicit quod <quote xml:id="bb-d1e21618-Qd1e172">articulus est veritas de Deo</quote>. Si ergo Deus est
      simplicissimus, et in simplici nulla cadit complexio vel compositio, videtur quod obiectum
      fidei non sit verum complexum, sed incomplexum.</p>
          <p xml:id="bb-d1e21618-d1e176">Item, de eodem et circa idem est fides circa quod est visio futura ; sed visio est circa
      verum incomplexum et per modum incomplexionis - erit enim visio simplex intuitus summae
      lucis - ergo videtur quod fides similiter consistat circa verum incomplexum per modum
      incomplexi.</p>
          <p xml:id="bb-d1e21618-d1e179">Item, spes et caritas sunt circa res incomplexas et per modum incomplexionis, quia spes
      expectat beatitudinem et caritas amat Deum. Ergo, cum virtutes theologicae idem habeant pro
      obiecto secundum rem, videtur quod et ipsa fides circa verum incomplexum consistat.</p>
          <p xml:id="bb-d1e21618-d1e182">Item, si fides consistat circa verum complexum, cum tempore passionis paucissimi scirent
      Christum pati, et in tempore incarnationis paucissimi scirent Christum incarnari, paucissimi
      habuissent fidem ; Cornelius etiam fidem non habuisset, qui nesciebat Christum esse
      incarnatum nec passum, et tamen de illo legitur quod eleemosynae eius placuerunt Deo ; sine
      fide autem, ut dicitur ad Hebraeos 11, 6, impossibile est placere Deo. Si igitur ista
      inconvenientia essent, inconveniens est ponere quod fides consistat circa complexionem.</p>
        </div>
        <div xml:id="bb-d1e21618-Dd1e186">
          <head xml:id="bb-d1e21618-Hd1e188">Conclusio</head>
          <head xml:id="bb-d1e21618-Hd1e191" type="question-title">Fides proprie consistit circa verum complexum.</head>
          <p xml:id="bb-d1e21618-d1e194">Respondeo : Ad praedictorum intelligentiam est notandum quod circa hanc quaestionem diversi
      diversimode senserunt.</p>
          <p xml:id="bb-d1e21618-d1e197">Quidam enim dicere voluerunt quod fides consistit circa incomplexum sicut circa proprium
      obiectum ; et isti dixerunt quod articuli fidei non sunt enuntiabilia, sed res, utpote
      incarnatio, passio et resurrectio ; et ista quidem omni tempore sunt eadem sicut et ipsa
      fides. Quod autem actus fidei transit super ipsum credibile sicut super complexum, hoc est
      propter defectum intellectus, qui non potest totum simplici aspectu intueri, sed primo hoc
      intuetur et postea illud, componens unum alteri. Sed quoniam ipse assensus fidei est proprie
      super complexionem, et ad perfectionem fidei non tantum oportet cogitare de incarnatione,
      sed etiam oportet credere incarna tionem iam fuisse : ideo dixerunt alii quod articuli sunt
      enuntiabilia et quod fides consistit circa complexum, maxime cum fides quantum ad aliquos
      articulos simul respiciat increatum et creatum et de nullo creato possit esse nisi secundum
      quod componitur ipsi increato, secundum quod prius habitum est. Si ergo intellectus illud
      non capit nisi per modum complexionis, rationabilius videtur illud ponere et dicere quod
      fides sit circa verum complexum sive sub ratione complexi. Et quoniam errans circa verum
      complexum quantum ad differentiam temporis simpliciter iudicatur haereticus, sicut si
      aliquis crederet resurrectionem iam factam vel incarnationem futuram, ideo non solum
      dixerunt fidem esse circa verum complexum, sed etiam circa verum complexum sub determinata
      differentia temporis. Et si tu obicias eis de mutatione fidei propter mutationem istorum
      enuntiabilium, respondent, secundum Nominales, quod enuntiabilia non sunt mutata, quia te
      esse cursurum, te currere, te cucurrisse, in diversis temporiribus prolata, idem significant
      et unum est enuntiabile, quia una est res quam significant, et unum est tempus pro quo
      proferuntur ; et ideo unum sunt secundum rem et veritatem, quamvis videantur vocaliter esse
      diversa. Aliter etiam respondent. Esto quod ista enuntiabilia sint diversa, quia tamen una
      est Veritas cui fides assentit principaliter et ratione cuius ista enuntiabilia credit, quae
      quidem non mutatur secundum diversitatem temporis, licet ipsa enuntiabilia diversificentur,
      non propter hoc fides mutatur et diversificatur, immo in diversis temporibus fides non
      mutata consistit.</p>
          <p xml:id="bb-d1e21618-d1e200">Sed quia positio illa Nominalium, quae dicebat enuntiabilia diversorum temporum esse unum,
      communiter non approbatur, immo falsa est, sicut in primo libro fuit ostensum ; similiter
      nec alius modus dicendi sufficit quod ad immutabilitatem fidei sufficiat immutabilitas
      rationis credendi - si enim articuli sunt enuntiabilia et dicuntur immutabiles propter
      rationem credendi immutabile, pari ratione omnes dicerentur unus articulus propter unicam
      rationem credendi quae est in eis - ideo est tertius modus dicendi quod, cum fidei habitus
      faciat mentem assentire credibili sive credito, et assensus animi non feratur supra
      incomplexum, sed supra complexum, ponere oportet quod ipsum obiectum fidei, secundum quod
      supra illud fertur fides, habet rationem complexi. Et quia dupliciter contingit fidem ferri
      in obiectum suum, scilicet aut implicite aut explicite, ideo secundum duplicem modum dicitur
      complexum esse obiectum fidei sive fides consistere circa complexum. Nam fides quantum ad
      suam substantiam respicit complexum sive enuntiabile, non concernendo determinatam temporis
      differentiam, immo aliquod dictum quod est commune et indifferens ad omne tempus, sicut
      Christum fuisse passurum. Fides autem explicita respicit complexum sub differentia temporis
      determinata, sicut nunc oportet credere incarnationem fuisse et resurrectionem futuram esse.
      Sicut ergo explicatio accidit fidei nec mutat essentiam fidei, sic et variatio temporis
      determinati non variat fidem, ut sit alia et alia secundum speciem. Et hic quidem modus
      dicendi satis est probabilis. Hunc igitur sustinendo dicere possumus quod fides proprie
      consistit circa verum complexum. Et concedendae sunt rationes quae hoc ostendunt.</p>
        </div>
        <div xml:id="bb-d1e21618-Dd1e205">
          <head xml:id="bb-d1e21618-Hd1e207">Ad Rationes</head>
          <p xml:id="bb-d1e21618-d1e210">Ad illud quod primo obicitur de enuntiabilium mutatione, iam patet responsio, quia
      enuntiabile, quod non concernit determinatam temporis differentiam, in diversis temporibus
      non mutatur, et hoc est circa quod babet fides consistere secundum quod fides ; sed illa
      enuntiabilia solum variantur, quae concernunt determinatam temporis differentiam, et circa
      hoc consistit fides secundum quod explicita. Et ex hoc non potest concludi quod fides sit
      alia et alia, sed quod fidei explicatio sit variata in diversis temporibus.</p>
          <p xml:id="bb-d1e21618-d1e213">Ad illud quod obicitur, quod fides est circa Verum increatum, circa quod nulla est
      complexio, dicendum quod, sicut in primo libro dictum fuit, quamvis Deus sit simplicissimus,
      tamen circa ipsum vere contingit enuntiare hoc de hoc per modum complexionis, pro eo quod
      illam complexionem non ponit intellectus circa rem, sed circa se ipsum intelligentem ; nec
      tamen errat, quia non potest simplicitatem divini esse nisi sub tali compositione et
      collatione capere. Et per hunc modum intelligendum est in fide. Praeterea, fides non tantum
      est de Vero increato in se, sed etiam prout comparatur ad veritatem creatam, sicut dictum
      est supra ; et illa comparatio sub quadam complexione est, et propterea illa ratio non
      cogit.</p>
          <p xml:id="bb-d1e21618-d1e216">Ad illud quod obicitur, quod de eodem est fides in via et visio in patria, dicendum quod
      unum et idem potest apprehendi per modum incomplexi et per modum complexi, sicut patet in
      apprehensione sensus et intellectus. Sensus enim, dum apprehendit rem albam, apprehendit per
      modum cuiusdam incomplexionis, quia non novit sensus exterior componere nec dividere ; sed
      intellectus, dum illud idem apprehendit quod sensus apprehendebat, sub modo complexionis
      accipit, praedicans hoc de hoc, componens hoc illi et dicens hoc esse album ; et ita
      complexum et incomplexum non faciunt diversitatem a parte rei comprehensae, sed a parte modi
      comprehendendi, quia unum et idem potest apprehendi sub modo complexionis et incomplexionis.
      Et propterea non sequitur quod, si visio est de eodem de quo est fides, et visio non est sub
      ratione complexionis, ergo et fides ; immo est ibi figura dictionis vel etiam accidens, quia
      proceditur ab unitate rei ad unitatem modi. Et si tu quaeras quare fides non assentit
      obiecto suo per modum incomplexi sicut visio, satis plana est responsio : quia visio patriae
      uno et simplici aspectu faciet videri et cognosci multa propter perfectionem gloriae ; non
      sic autem est de cognitione secundum statum viae, quem quidem statum respicit ipsa
      fides.</p>
          <p xml:id="bb-d1e21618-d1e219">Ad illud quod obicitur de spe et caritate, dicendum quod non est simile, quia proprie
      intellectus est negotiari circa complexum, sed affectus est negotiari circa ipsam rem ; et
      quia res in se ipsa habet rationem incomplexionis, sed prout est in intellectu, habet
      rationem complexionis, hinc est quod, quamvis virtutes respicientes affectum sint circa
      obiectum suum praeter rationem complexionis, non tamen propter hoc fides, quae est regula
      intellectus. Nec valet quod, si idem est obiectum virtutum theologicarum, propter hoc, in
      quantum est fidei, careat complexione sicut in quantum est aliarum. Complexum enim et
      incomplexum non dicunt variationem a parte rei, sed solum a parte modi sicut prius visum est
      ; et quamvis virtutes theologicae habeant idem obiectum secundum rem et substantiam, habent
      tamen differens secundum rationem et modum.</p>
          <p xml:id="bb-d1e21618-d1e223">Ad illud quod obicitur de Cornelio, iam patet responsio, quia Cornelius habebat fidem
      implicitam, et ideo non credebat incarnationem vel passionem sub differentia temporis
      determinata ; et propterea non errabat, sed explicatio fidei sibi deerat, ad quam faciendam
      misit Dominus Ecclesiae architectum.</p>
        </div>
      </div>
    </body>
  </text>
</TEI>